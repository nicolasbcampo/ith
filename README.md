# ITH O VIDEOXOGO
## TFC Desenvolvemento de aplicacións multiplataforma

ITH é un épico xogo de plataformas 2D para navegador ambientado nunha versión de fantasía
escura en Galicia, inspirado na súa mitoloxía e folclore. A historia segue a Ith, un mozo peregrino
que emprende unha viaxe mística cara á Catedral de Santiago, enfrontándose a criaturas míticas
e desafíos arraigados na cultura galega ao longo do camiño. Este xogo combina exploración e
combate cunha estética gótica, mergullando os xogadores nun mundo único cheo de misterio e
aventura.
A aplicación web actúa como o punto de acceso principal ao xogo, permitindo que os usuarios
xoguen directamente desde o navegador sen necesidade de instalacións, ao mesmo tempo que
desbloquea funcionalidades avanzadas para aqueles que decidan rexistrarse. A combinación da
aplicación web e o videoxogo busca ofrecer unha experiencia completa que vai máis aló da
simple acción en pantalla. A web actúa como un compoñente esencial, ofrecendo contidos
adicionais e garantindo unha experiencia inmersiva e personalizada.
Un dos elementos máis destacados da aplicación web é o sistema de autenticación, subscricións
e melloras. Unha vez rexistrados e logueados, os usuarios poderán gardar o progreso da súa
partida, consultar os seus logros, xestionar o seu plan de subscrición e personalizar a súa conta,
creando unha experiencia máis completa e personalizada.
Visualmente, ITH inspírase na iconografía gótica e medieval galega, creando un ambiente escuro
e enigmático. O uso de “pixel art” presentanos texturas e tons sombríos para potenciar a súa
atmosfera. A banda sonora mestura instrumentos tradicionais galegos con sintetizadores
modernos, enriquecendo a experiencia inmersiva e reforzando os vínculos culturais do xogo.
No marco do proxecto ITH, incluirase unha versión en galego co obxectivo de contribuír á
difusión e preservación do idioma, especialmente entre as xeracións máis novas. Segundo os
datos de 2023, só un 7,04% dos nenos e nenas de 5 a 14 anos falan sempre en galego, fronte a
un 64,53% que se comunica maioritariamente en castelán. Estes números reflicten unha
tendencia preocupante de perda do uso da lingua galega, e iniciativas como ITH buscan crear
espazos atractivos e culturais que fomenten o seu uso, empregando os videoxogos como
ferramenta de conexión entre a tradición e a modernidade.
Con esta estrutura, ITH non só ofrece unha experiencia de xogo desafiante e entretida, senón
que tamén serve como unha homenaxe interactiva á cultura e ao folclore galegos, conectando
aos xogadores cunha rica tradición e sua lingua a través dos videoxogos.
